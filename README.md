# **Гледай си работата (Go Fish)**

Проектът ми реализира играта „Гледай си работата“ с двама играчи – компютър и потребител.

Играта се играе със стандартно тесте от 52 карти и всяка сила (тройка, вале, дама …) се състои от 4 карти (типът на картата - каро, спатия, купа, пика – е без значение).

Всеки играч има по 2 колекции – едната е за текущите му карти, а другата – за „свалените“ му карти.

Играта е разделена на 2 части – в първата играчите се питат за текущи карти, а във втората – за „свалени“ карти.

В началото на играта всеки играч получава по 6 карти, изтеглени на случаен принцип. Останалите карти остават настрани в тесте. Първи на ход е потребителят, като той може да вижда само своите си карти.

Когато единият играч е на ход, той иска „сила“ от другия, като няма право да иска „сила“, която я няма. Ако другият играч има карти от исканата „сила“, той е длъжен да даде всичките карти, а в случай, че няма – този, който е питал, получава карта, изтеглена на случаен принцип от тестето. Ако изтеглената карта е от същата „сила“, за която било питано, то ходът на този играч продължава, като той пита отново. Ако изтеглената карта не е от същата „сила“, то ходът на този играч приключва и на ход е другият играч.

Ако един от играчите събере 4 карти от дадена сила, то той ги „сваля“, те се добавят към колекцията му със „свалени“ карти и се премахват от текущите му карти. Играчът е длъжен да обяви, че е свалил дадена „сила“, като за компютъра става автоматично, а за потребителя – ръчно.

Ако играчът, който е на ход, остане без карти (текущи) и няма карти в тестето, но другият играч има карти, то този, който е на ход, тегли на случаен принцип карта от другия играч. Ако има карти в тестето – тегли от него.

Първата част приключва, когато няма карти нито в тестето, нито в някой от играчите, т.е. всички карти са „свалени“ от играчите.

Автоматично се обявява краят на първата част и се започва втората част на играта.

Във втората част отново първи на ход е потребителят, като по време на своя ход той не може да вижда „свалените“ си карти.

Когато единият играч е на ход и той пита другия за „свалени“ карти. Ако другия ги има – ги дава, ако не ходът на този, който пита, приключва и на ход другия играч.

Когато потребителят иска „сила“ / „свалени карти“ от компютъра, компютърът автоматично дава картите си.

Когато компютърът иска „сила“ / „свалени карти“ от потребителя, исканата „сила“ / „свалени карти“ е избрана на случаен принцип и потребителят е длъжен да въведе ръчно дали дава карти на компютъра.

Играта приключва, когато някой от играчите събере всички „свалени“ карти. Програмата обявява автоматично победителя.
